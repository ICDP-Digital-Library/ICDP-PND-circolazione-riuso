**Principi per la definizione dei corrispettivi di riproduzione**
=================================================================

Il Codice dei beni culturali, all’art. 108, comma 1, attribuisce
all’autorità amministrativa che ha in consegna i beni la determinazione
dei relativi corrispettivi di riproduzione, da quantificare in base ai
mezzi e alle modalità di esecuzione delle riproduzioni, al loro uso e
destinazione e ai benefici economici per il richiedente in presenza di
forme di riuso commerciale (cfr. par. 3.2). Tale principio, è bene
sottolineare, opera indipendentemente dal canale di acquisizione della
riproduzione, sia nel caso in cui la riproduzione venga prodotta da un
privato con mezzi propri sia nel caso in cui la riproduzione venga,
viceversa, prodotta e messa a disposizione dall’ente di tutela.

Ulteriori principi utili alla determinazione di eventuali corrispettivi
sulla fornitura e sul riuso delle riproduzioni di beni culturali
detenuti da enti pubblici si rinvengono nella citata direttiva europea
PSI e nel relativo decreto di recepimento nell’ordinamento giuridico
italiano [1]_ che disciplina le modalità di riutilizzo dei documenti
contenenti dati pubblici. Una deroga al principio di gratuità ivi
espresso è tuttavia ammessa per i contenuti prodotti e resi disponibili
da biblioteche, comprese quelle universitarie, musei e archivi, in
ragione dell’onerosità delle attività di produzione e conservazione dei
dati del patrimonio culturale (cfr. par. 2.2).

In particolare, nella determinazione dei corrispettivi il totale delle
entrate provenienti dalla fornitura e dall’autorizzazione al riutilizzo
dei documenti in un esercizio contabile non potrà superare i costi
marginali del servizio reso, comprendenti i costi di raccolta,
produzione, riproduzione, diffusione, archiviazione dei dati,
conservazione e gestione dei diritti e, ove applicabile, di
anonimizzazione dei dati personali e delle misure adottate per
proteggere le informazioni commerciali a carattere riservato,
*maggiorati di un utile ragionevole sugli investimenti*\  [2]_. Ciò
significa che le istituzioni culturali pubbliche possono generare utili
mediante la previsione di corrispettivi di riproduzione sulla fornitura
e/o sul riuso commerciale delle riproduzioni (nelle modalità individuate
nel cap. 3), ma in misura “ragionevole”: dizione, quest’ultima, che
necessita di essere di volta in volta contestualizzata [3]_.

Le norme sin qui analizzate concedono evidentemente ampi margini di
discrezionalità alle amministrazioni per la determinazione degli importi
dei corrispettivi: ciò è comprensibile se si considerano l’entità,
l’eterogeneità e le peculiarità del patrimonio culturale e degli
istituti che lo tutelano e gestiscono. Allo stesso tempo è opportuno
enucleare alcuni principi di fondo per orientare le scelte relative alla
modalità di tariffazione delle riproduzioni.

In primo luogo si può affermare che la definizione dei corrispettivi non
può avere valore esclusivamente amministrativo-contabile, in quanto deve
necessariamente rapportarsi con le politiche culturali dei singoli
istituti nei confronti dell’utenza: complesse procedure autorizzatorie e
alti corrispettivi potrebbero infatti avere l’effetto di limitare,
scoraggiare, o peggio discriminare, l’accesso al patrimonio culturale.
Al contrario, la promozione del riuso delle risorse digitali,
semplificando le procedure connesse, rappresenta una componente
rilevante su cui fondare la reputazione, la credibilità e l’attrattività
in rete di un’istituzione, fattori essenziale per assicurare, sul lungo
termine, il reperimento di risorse economiche.

Un secondo aspetto da prendere in esame chiama direttamente in causa
proprio il principio dell’economicità dell’azione amministrativa: poiché
in molti casi il costo amministrativo per la gestione del servizio
supera di gran lunga le entrate derivanti dai corrispettivi, l’eventuale
sbilanciamento negativo che dovesse generarsi non potrà in ogni caso
essere messo a carico dell’utente aumentando l’entità del corrispettivo.
Gli istituti dovranno perciò elaborare un’attenta valutazione
costi-benefici rispetto al modello di tariffazione da adottare.

A riguardo è fortemente auspicabile che gli istituti nella
determinazione dei corrispettivi affianchino al tradizionale sistema
dell’\ *e-commerce,* basato sulla vendita/acquisto della singola
riproduzione o del relativo diritto di utilizzo, logiche di tariffazione
appropriate all’erogazione di servizi digitali - nell’ambito ad esempio
di iniziative di abbonamento o *membership -* che siano comunque
gestibili in modalità completamente automatizzata e smaterializzata e
consone a un contesto di innovazione digitale. In questo modo si potrà
meglio graduare l’offerta di servizi in base alle attese e agli
interessi dei differenti segmenti di utenza (cfr. par. 3.1, A8).

Un elenco non esaustivo di possibili modelli per la determinazione delle
tariffe è riportato nelle *Linee guida per la valorizzazione del
patrimonio informativo pubblico* pubblicate dall’Agid nel 2014 [4]_
ripreso nel *Piano Triennale per la Digitalizzazione e l’Innovazione dei
Musei* elaborato nel 2019 dalla Direzione generale Musei [5]_ e qui
rivisitato in funzione dei contenuti e degli obiettivi del presente
documento [6]_:

-  **Tariffa fissa**

La tariffa è fissata a priori. Lo svantaggio di questo modello è la
scarsa flessibilità e la necessità di un'attenta analisi per la
determinazione della tariffa.

-  **Freemium**

La tariffa è applicata solo ad alcune riproduzioni (ad esempio alle
“serie specifiche di dati di elevato valore” richiamate dall’art.
12-\ *bis* del d.lgs. 36/2006), lasciando la possibilità di rendere
acquisibili o utilizzabili tutte le altre serie di immagini in modo
gratuito.

-  **Dual licensing**

Gli stessi dati possono essere soggetti a diverse licenze: una licenza
che consente un uso gratuito (cessione di immagini a risoluzione
medio-alta con possibilità di uso immagini solo per scopi non
commerciali) e un’altra licenza che impone il pagamento di una tariffa
(cessione immagine a altissima risoluzione con possibilità di riuso
anche commerciale).

-  **Donazioni e crowdfunding**

I dati sono gratuiti ma vengono accettate donazioni e forme di
finanziamento libero da parte di utenti che vogliano contribuire al
lavoro di apertura dei dati.

-  **Sviluppo di applicazioni in-house**

L’amministrazione può sviluppare applicazioni (ad esempio mobile) con i
suoi dati aperti per sfruttare indirettamente un modello di *business*
legato all’applicazione.

-  **Servizi di supporto**

I dati possono essere forniti in modo gratuito e il ritorno economico è
ottenuto dall’erogazione di servizi di supporto all’uso dei dati come
analisi e consulenze, visualizzazioni, elaborazioni, *mashup* di dati
provenienti da sorgenti differenti, ecc.

-  **Equity sui servizi.**

L’amministrazione fornisce i dati gratuitamente a chi li usa per la
creazione di un qualche tipo di servizio che a sua volta deve generare
introiti. L’amministrazione si riserva la possibilità di trattenere una
percentuale prestabilita di tali guadagni.

Dal momento che accesso e riuso sono concetti logicamente e
giuridicamente distinti, è infine importante sottolineare come, a
livello di principio generale, gli istituti di tutela dovranno comunque
garantire sempre e in ogni caso l’accesso gratuito ai dati e alle
risorse digitali di corredo per finalità di consultazione.

.. _section-2:

.. [1]
    D.lgs. 200/2021.

.. [2]
   .. rubric::  D.lgs. 36/2006, art. 7, comma 3-\ \ *bis*.
      :name: d.lgs.-362006-art.-7-comma-3-bis.

.. [3]
    Alla data del presente documento sono in corso di stesura da parte
   di AgID le “Linee Guida recanti regole tecniche per l’attuazione del
   decreto legislativo 24 gennaio 2006, n. 36 e s.m.i. relativo
   all’apertura dei dati e al riutilizzo dell’informazione del settore
   pubblico”, in attuazione del 12 del medesimo decreto legislativo.

.. [4]
    Agenzia per l’Italia Digitale, *Linee guida nazionali per la
   valorizzazione del patrimonio informativo pubblico*, pp. 86-88
   (https://www.agid.gov.it/sites/default/files/repository_files/linee_guida/patrimoniopubblicolg2014_v0.7finale.pdf).

.. [5]
    Ministero per i beni e le attività culturali, Direzione generale
   Musei, *Piano Triennale per la Digitalizzazione e l’Innovazione dei
   Musei*
   (http://musei.beniculturali.it/wp-content/uploads/2019/08/Piano-Triennale-per-la-Digitalizzazione-e-l%E2%80%99Innovazione-dei-Musei.pdf).

.. [6]
    Per un approfondimento sul tema dei servizi si rimanda all’allegato
   del PND “Linee guida per la classificazione di prodotti e servizi
   digitali, processi e modelli di gestione”.
