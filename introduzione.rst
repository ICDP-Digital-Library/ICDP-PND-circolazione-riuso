Introduzione
============

Nell’ambito dei lavori per la redazione del Piano nazionale di
digitalizzazione del patrimonio culturale (PND) è stato costituito un
tavolo tecnico volto all’elaborazione del presente documento che traccia
le linee guida ministeriali sull’acquisizione, la circolazione e il
riuso delle riproduzioni dei beni culturali pubblici in ambiente
digitale; il gruppo di lavoro, che ha avviato la redazione del testo nel
mese di giugno 2021, si è posto l’obiettivo di delineare alcuni principi
fondamentali in vista dell’emanazione di uno o più regolamenti
ministeriali in materia di riproduzioni di beni culturali pubblici non
protetti dal diritto d’autore, le quali sono da intendersi
nell’accezione più ampia che include le riproduzioni 3D e le
videoriprese.

Si rende oggi quanto mai urgente un intervento di riordino e
razionalizzazione, a legislazione invariata, dei regolamenti in materia
di riproduzioni che si sono susseguiti negli ultimi anni in vari settori
del MiC, al fine di aggiornare l’attuale regolamentazione al contesto
operativo che vede sempre più espandersi la fruizione digitale del
patrimonio culturale; ciò nella convinzione che termini d’uso più chiari
e uniformi possano agevolare l’attività quotidiana di musei, archivi,
biblioteche e soprintendenze, ma anche guidare gli utenti, i quali
dovrebbero essere posti nelle condizioni di distinguere, senza più
possibilità d’equivoco, i limiti e le possibilità di riutilizzo delle
immagini rese disponibili in rete dagli istituti di tutela.

La disciplina della riproduzione del bene culturale presenta oggettivi
profili di complessità, perché interseca ambiti distinti, talvolta non
armonizzati tra loro: da un lato la matrice *pubblicistica* del decreto
legislativo 22 gennaio 2004, n. 42 (d’ora in poi **Codice dei beni
culturali**) basato sul concetto di proprietà pubblica del bene
culturale, dall’altro la normativa privatistica propria della legge 22
aprile 1941, n. 633 (d’ora in poi **LdA**), posta a tutela dei diritti
di proprietà intellettuale riconosciuti all’autore di qualsiasi opera
creativa. A ciò si aggiunga che le medesime norme sono state oggetto, in
anni recenti, di modifiche sostanziali che hanno finito per disegnare un
assetto regolamentare nel suo insieme non sempre omogeneo e coerente.

Da ultimo si segnala il recente recepimento nell’ordinamento giuridico
nazionale di due importanti direttive comunitarie che incidono sulla
disciplina della riproduzione del bene culturale pubblico:

-  la **direttiva europea 2019/790** sul diritto d’autore nel mercato
   unico digitale (*Copyright*), che è stata recepita con l’entrata in
   vigore, il 12 dicembre 2021, del decreto legislativo 8 novembre 2021,
   n. 177, il quale ha modificato la LdA prevedendo importanti eccezioni
   volte a favorire le attività ordinarie di tutela e valorizzazione
   svolte da musei, archivi e biblioteche;

-  la **direttiva europea 2019/1024** sul riutilizzo dei dati del
   settore pubblico (*PSI - Public Sector Information*) che ha
   parzialmente riscritto il decreto legislativo 24 gennaio 2006, n. 36,
   disciplinante le modalità di riutilizzo dei documenti contenenti dati
   pubblici nella disponibilità delle amministrazioni pubbliche, a
   seguito dell’entrata in vigore, il 15 dicembre 2021, del decreto
   legislativo 8 novembre 2021, n. 200.

Lungi dall’essere un tema astrattamente giuridico o meramente
organizzativo, il riuso dell’immagine tende ad assumere connotazioni
fortemente culturali, in quanto riflette il modo di intendere il
rapporto tra società, patrimonio culturale e istituti di tutela e, più
in generale, il ruolo attuale di istituti pubblici come musei, archivi e
biblioteche. Il compito di questi ultimi sembra ormai non esaurirsi più
nella, pur fondamentale, garanzia di tutela e fruizione fisica delle
collezioni, ma si misura sempre di più con obiettivi di disseminazione
delle risorse culturali digitali, a fronte di istanze crescenti di
partecipazione, riuso e co-creazione di contenuti che provengono dal
basso nello spirito della convenzione di Faro del 2005, la cui ratifica
è stata approvata dal parlamento italiano il 23 settembre 2020 [1]_.

Scopo del presente documento è fornire un indirizzo operativo che,
partendo dal quadro normativo vigente, sia in grado di cogliere il senso
dei cambiamenti in atto, restituendo un contesto procedurale chiaro e
omogeneo, orientato alle esigenze del fruitore e rispondente alle nuove
modalità di utilizzo delle riproduzioni in ambiente digitale, ai modelli
di *business*\ [2]_ emergenti e, in generale, ai bisogni più attuali
della collettività.

.. [1] La Convenzione quadro del Consiglio d’Europa sul valore del
   patrimonio culturale per la società, sottoscritta a Faro il 27
   ottobre 2005, riconosce il diritto, individuale e collettivo a
   “trarre beneficio dal patrimonio culturale e a contribuire al suo
   arricchimento” (art. 4) sottolineando la funzione dell’eredità
   culturale nell’arricchimento dei processi di sviluppo economico,
   politico, sociale e culturale (art. 8). La Convezione di Faro
   riconosce alla collettività un “diritto al patrimonio culturale” che
   invita, di fatto, a ridisegnare in senso più inclusivo e
   partecipativo le politiche di musei, archivi e biblioteche, ivi
   comprese quelle inerenti la digitalizzazione del patrimonio.

.. [2] Per *modello di business* qui si intende la logica con cui
   un’organizzazione, anche pubblica, opera per creare valore per i suoi
   stakeholder.
