3.2 Tipologie d’uso delle riproduzioni di beni culturali
========================================================

Il paragrafo si concentra sulle possibili forme di riutilizzo delle
riproduzioni fedeli (**R1**) dei beni culturali pubblici in pubblico
dominio (**B1**). Acquisizione e riuso sono ambiti distinti, ma nello
stesso tempo strettamente legati tra loro, perché l'acquisizione di una
riproduzione è sempre funzionale a una intenzione di riutilizzo da parte
dell’utente.

Di seguito sono elencate le principali finalità di **U**\ tilizzo delle
immagini di beni culturali pubblici in pubblico dominio (**U1**-**U11**)
disciplinate in base al Codice dei beni culturali.

**U1. Fini di studio, ricerca, libera manifestazione del pensiero o espressione creativa**
------------------------------------------------------------------------------------------

-  *Uso personale e di studio (compresa la pubblicazione sui blog e
   profili social personali, l’uso amministrativo e attività di studio
   svolta da ricercatori e professionisti)*

-  *Attività di ricerca (include prodotti della ricerca come tesi di
   diploma, laurea e dottorato e l'attività di studio per l'espletamento
   di pratiche professionali di avvocati, architetti, archeologi e
   ingegneri a favore di terzi)*

-  *Libera manifestazione del pensiero ed espressione creativa
   (pubblicazioni su siti web e pagine social da parte di privati,
   compresi designer, artisti e blogger di professione)*

Il Codice dei beni culturali stabilisce il principio della gratuità per
le riproduzioni richieste o eseguite da privati per uso personale o per
motivi di studio, ovvero da soggetti pubblici o privati per finalità di
valorizzazione, purché attuate senza scopo di lucro [1]_; inoltre,
l‘art. 108, comma 3-\ *bis* liberalizza le riproduzioni dei beni
culturali introducendo il principio della libera diffusione di immagini
di beni culturali pubblici purché svolta senza scopo di lucro, per
finalità di studio, ricerca, libera manifestazione del pensiero o
espressione creativa, promozione della conoscenza del patrimonio
culturale [2]_.

Rientrano in queste casistiche le riproduzioni eseguite a scopo
personale e di studio che non implicano in altri termini la divulgazione
commerciale delle immagini, così come le riproduzioni eseguite o
richieste da studenti, ricercatori, docenti per esigenze di studio
personale o le riproduzioni eseguite o richieste da professionisti per
attività di ricerca finalizzate all’espletamento di pratiche
professionali a favore di terzi; in questo caso oggetto del lucro non è
da considerarsi la riproduzione del bene culturale in sé, quanto il
lavoro d’opera intellettuale oggetto della prestazione
professionale [3]_. È egualmente da ritenersi libera la divulgazione
delle immagini per finalità di ricerca. Ciò si verifica, ad esempio,
quando le immagini sono parte integrante di elaborati scientifici
distribuiti in canali non commerciali (come tesi di laurea, master o
dottorato); è infine libera la divulgazione per fini di “libera
manifestazione del pensiero o espressione creativa”, comprendente la
pubblicazione di immagini da parte di privati (compresi designer,
artisti e blogger) su blog personali, *social network*, siti web
caratterizzati dall’accesso gratuito, oppure la proiezione temporanea di
immagini nell’ambito di eventi pubblici o privati. In ogni caso il
carattere commerciale proprio dei più comuni *social network* non
permette di qualificare come attività lucrativa la semplice
”condivisione“ di immagini in simili piattaforme [4]_.

**U2. Usi editoriali**
----------------------

-  *Editoria scientifica in* Open Access *(monografie o riviste)*

-  *Editoria in canali commerciali online o tradizionale (monografie o
   riviste)*

-  *Editoria didattica*

-  *Quotidiani e riviste connesse*

Negli istituti ministeriali si riscontra una certa frammentarietà
regolamentare tra musei, archivi e biblioteche per ciò che riguarda la
pubblicazione editoriale delle riproduzioni di beni culturali. Ad
esempio, il limite della gratuità per pubblicazioni inferiori alle 2000
copie e ai 70 euro come prezzo di copertina, che deriva dal decreto
ministeriale 8 aprile del 1994, è presente soprattutto nella realtà
degli archivi e biblioteche [5]_, mentre non è oggi la regola nei musei.

Si ravvisa pertanto la necessità di delineare prassi il più possibile
uniformi e semplificate per gli usi editoriali delle riproduzioni dei
beni culturali, prevedendo, in linea generale, la gratuità per qualsiasi
tipo di pubblicazione editoriale in forma di monografia, rivista o
periodico sia in formato cartaceo che digitale. Ciò consentirà di
agevolare *in primis* la divulgazione della ricerca scientifica e la
valorizzazione del patrimonio culturale, come esplicitamente previsto
dal Codice, ma più in generale di promuovere il sistema editoriale, già
frequentemente oggetto di contributi e forme di sostegno economico da
parte del governo, anche in considerazione dei limitati margini di
ricavi per autori ed editori di pubblicazioni riproducenti beni
culturali.

Si tenga conto a riguardo che, con la modifica del Codice dei beni
culturali operata con la legge n. 124/2017, è stato eliminato il
concetto di “lucro indiretto” per la libera divulgazione delle immagini,
estendendo di fatto il perimetro della riutilizzabilità delle immagini
in modo molto più ampio rispetto al solo fine personale o di studio.
L’attività editoriale può essere inclusa nella fattispecie del “lucro
indiretto” per l’inscindibile compresenza nel libro dell'elemento
commerciale e di quello culturale, e quindi le immagini possono essere
concesse, in linea generale, senza applicazione di canoni di
concessione. Inoltre è opportuno sottolineare che nella stragrande
maggioranza dei casi le richieste di utilizzo per fini editoriali
pervengono non dagli editori ma dagli autori dei saggi e delle ricerche,
che non traggono, com’è noto, alcun profitto dalla pubblicazione.

La richiesta di autorizzazione all’uso per la pubblicazione in qualunque
periodico o prodotto editoriale è così sostituita da una semplice
comunicazione da parte dell’utente, come già avviene in ambito
archivistico e bibliotecario per le pubblicazioni al di sotto delle 2000
copie e dei 70 euro di prezzo di copertina, contenente i riferimenti
della pubblicazione e l’impegno ad inviare una copia del prodotto
editoriale all’istituto detentore del bene oggetto della riproduzione.
Un procedimento così concepito può prevedere la compilazione di semplici
*form* da rendere disponibili online, mettendo in atto in questo modo
una notevole semplificazione procedurale a beneficio sia degli utenti
che degli istituti culturali; ciò ovviamente non preclude la possibilità
per gli istituti di tutela di intervenire in casi di utilizzi
eventualmente giudicati non consoni.

Il principio generale di gratuità per le pubblicazioni editoriali, al
pari degli altri casi di riutilizzo disciplinati nel presente paragrafo,
è parte integrante del contenuto dell’etichetta “MiC standard” concepita
per facilitare il rilascio in rete delle immagini del patrimonio
culturale statale (cfr. par. 5.2). Eventuali deroghe a questo principio
potranno essere introdotte dagli istituti, motivatamente, solo per
prodotti editoriali venduti a un prezzo di copertina superiore a 70
euro. Tali eccezioni, che rappresentano un’alternativa all’etichetta
“MiC standard”, dovranno essere dettagliate dagli istituti interessati
nella pagina web dedicata ai termini d’uso delle immagini [6]_.

**
**

**U3. Usi connessi con l’impresa culturale e l’industria creativa**
-------------------------------------------------------------------

-  *Mostre ed eventi culturali (ingresso gratuito o a pagamento)*

-  *Format espositivi a pagamento*

-  *Documentari*

-  *Produzioni cinematografiche e programmi televisivi*

-  *App di terze parti*

L’utilizzo di riproduzioni di beni culturali in occasione di mostre o
manifestazioni culturali da chiunque organizzate è gratuito,
indipendentemente dal fatto che sia previsto o meno il pagamento di un
biglietto di ingresso [7]_. In questi casi si richiede al soggetto
organizzatore dell’evento l’invio all’istituto detentore del bene di una
informativa sulla manifestazione mediante la compilazione di un *form*
online, nella quale sarà riportato l’impegno a consegnare una copia
dell’eventuale catalogo dell’esposizione come forma di cooperazione alla
valorizzazione del bene.

Qualora le immagini siano parte integrante di un format di
un’esposizione oggetto di commercializzazione, laddove il prodotto
commerciale sia da considerarsi la mostra stessa, rimane invece ferma la
richiesta di autorizzazione e il pagamento di un corrispettivo di
riproduzione.

La presenza di immagini o videoriprese che riproducono beni culturali
pubblici all’interno di produzioni cinematografiche è soggetta ad
autorizzazione e al pagamento di diritti di riproduzione. Viceversa,
l’inserimento di immagini del patrimonio culturale in documentari o
programmi televisivi rimane gratuito a condizione che l’interessato
invii all’istituto detentore del bene una informativa sulla
pubblicazione mediante la compilazione di un *form* online, nella quale
è espresso l’invito a consegnare una copia della riproduzione anche in
questo caso come forma di cooperazione alla valorizzazione del bene.

Per il riutilizzo di immagini di beni culturali pubblici all’interno di
applicazioni informatiche commerciali fruite a pagamento deve essere
infine richiesta l’autorizzazione e il versamento di un corrispettivo
all’istituto che conserva i beni riprodotti.

**U4. Usi pubblicitari e commerciali**
--------------------------------------

-  Merchandising

-  *Uso promozionale e pubblicitario*

-  *Fondali e ambientazioni per eventi o attività commerciali*

Rimangono soggette ad autorizzazione, e alla corresponsione di un
corrispettivo di riproduzione a favore dell’ente che ha in consegna il
bene, la riproduzioni del bene su prodotti commerciali
(*merchandising*), l’associazione tra marchi aziendali e riproduzione in
presenza o meno di grafiche realizzate a scopo promozionale o
pubblicitario e infine l’utilizzo delle immagini come ambientazione per
eventi o attività commerciali (ad esempio fondali per sfilate di moda o
all’interno di spazi commerciali).

**U5. Licensing e vendita di immagini**
---------------------------------------

-  *Commercializzazione delle riproduzioni*

-  *Copie certificate destinate al mercato*

Tra le principali attività di sfruttamento economico delle riproduzioni
di beni culturali si inserisce tradizionalmente la vendita di tali
riproduzioni (prevalentemente fotografie) in formato analogico (poster,
cartoline, stampe *fine art*, ecc.) alla quale si è affiancata, in
misura ormai prevalente, la vendita di immagini digitali per lo più ad
alta e altissima definizione, la quale non si limita alla cessione della
risorsa immateriale ma si accompagna in genere alla gestione del
*licensing* sulle immagini. La cessione dell’immagine prevede infatti
l’applicazione di tariffe diversificate a seconda delle modalità di
utilizzo da parte dell’utente. Il mercato del *licensing* coinvolge sia
gli istituti pubblici che detengono il bene materiale, sia gli operatori
economici privati che acquisiscono le riproduzioni per realizzare
servizi di vendita di prodotti o diritti d’uso, in accordo con
l’istituto che conserva il bene.

Accanto a questo settore consolidato, in tempi recenti si sta
sviluppando il mercato di oggetti digitali e di copie uniche digitali
certificate\ *;* questa pratica ha creato occasioni di notevole
valorizzazione economica per il collezionismo e il mercato dell’arte e,
da ultimo, anche nel panorama dei musei statali che hanno saputo
cogliere prontamente il potenziale economico derivante dall’applicazione
di questo strumento. È oggi più che mai urgente, dunque, governare
questi processi dal punto di vista contabile e normativo. La vendita di
riproduzioni di questo genere costituisce infatti a tutti gli effetti
una forma di sfruttamento commerciale della riproduzione del bene
culturale pubblico, soggiacente come tale alla disciplina del Codice dei
beni culturali, che impone non solo l’autorizzazione per la riproduzione
ad altissima definizione delle opere (che necessita ovviamente di
strumentazione altamente sofisticata), ma può comportare anche la
stipula di accordi attraverso la concessione di servizi per la gestione
dei diritti di riproduzione a favore dell’ente pubblico, da calcolare in
quota percentuale sulla base degli introiti derivanti dalla vendita di
questa particolare forma di riproduzioni.

Poiché si tratta di un tema emergente, per il quale esistono ad oggi
pochi precedenti nel settore del patrimonio culturale pubblico, è stato
istituito presso il MiC un gruppo di lavoro in vista dell’emanazione di
specifiche linee guida in merito agli NFT e alla cripto-arte. Tali linee
guida, una volta mature, saranno inserite tra gli strumenti tecnici del
PND.

**
**

**Quadro sinottico (U-Tipologie d’uso delle riproduzioni di beni culturali)**
-----------------------------------------------------------------------------

|image0| Di seguito viene riportata una tabella riepilogativa delle
diverse discipline d’uso applicabili in relazione alle tipologie d’uso
in caso di una riproduzione fedele (digitalizzazione) di bene culturale
pubblico in pubblico dominio:

|image1|

|image2|\ |image3|

Tale tabella va considerata come un riepilogo volto a riassumere le
tipologie di casistiche ricorrenti, utile soprattutto per disciplinare
gli usi e i riusi degli oggetti digitali disponibili online; rimane la
considerazione che la qualificazione giuridica del rapporto
intercorrente tra l’istituto che conserva il bene materiale e gli
operatori economici privati possa atteggiarsi diversamente nel singolo
caso concreto.

.. [1]
    Art. 108, comma 3: “Nessun canone è dovuto per le riproduzioni
   richieste o eseguite da privati per uso personale o per motivi di
   studio, ovvero da soggetti pubblici o privati per finalità di
   valorizzazione, purché attuate senza scopo di lucro. I richiedenti
   sono comunque tenuti al rimborso delle spese sostenute
   dall'amministrazione concedente”.

.. [2]
    Art. 108, comma 3-\ \ *bis*: “Sono in ogni caso libere le seguenti
   attività, svolte senza scopo di lucro, per finalità di studio,
   ricerca, libera manifestazione del pensiero o espressione creativa,
   promozione della conoscenza del patrimonio culturale: 1) la
   riproduzione di beni culturali diversi dai beni archivistici
   sottoposti a restrizioni di consultabilità ai sensi del capo III del
   presente titolo, attuata nel rispetto delle disposizioni che tutelano
   il diritto di autore e con modalità che non comportino alcun contatto
   fisico con il bene, nè l'esposizione dello stesso a sorgenti
   luminose, nè, all'interno degli istituti della cultura, l'uso di
   stativi o treppiedi; 2) la divulgazione con qualsiasi mezzo delle
   immagini di beni culturali, legittimamente acquisite, in modo da non
   poter essere ulteriormente riprodotte a scopo di lucro”.

.. [3]
    Qualora l’amministrazione realizzi delle banche dati
   specificatamente indirizzate a soddisfare le esigenze dei
   professionisti (come ad esempio banche dati cartografiche, banche
   dati dei vincoli, ecc.) queste devono intendersi come servizio e
   quindi possono essere oggetto di un’adeguata valorizzazione
   economica.

.. [4]
    Ciò ovviamente a condizione che le regole d’uso delle piattaforme
   lascino in capo agli utenti la titolarità delle immagini pubblicate.

.. [5]
    Circolari n. 33/2017 della Direzione generale Archivi e n. 14/2017
   della Direzione generale Biblioteche.

.. [6]
    In prospettiva, la perdurante applicazione di diritti di
   riproduzione sui prodotti editoriali a medio termine potrebbe indurre
   l’editoria nazionale e internazionale a ricercare immagini di opere
   d’arte dai siti web di istituti culturali stranieri che già
   permettono il libero download e riutilizzo delle stesse immagini, con
   il rischio quindi di una progressiva marginalizzazione del patrimonio
   culturale del nostro Paese.

.. [7]
    Il biglietto di ingresso a un‘esposizione in sé non sembra
   sufficiente a qualificare l’iniziativa culturale come “lucrativa”.

.. |image0| image:: ./media/image7.jpeg
.. |image1| image:: ./media/image8.jpeg
.. |image2| image:: ./media/image9.jpeg
.. |image3| image:: ./media/image10.jpeg
