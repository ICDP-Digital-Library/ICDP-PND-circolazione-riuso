Licenze e termini d’uso
=======================

Mentre le licenze CC si prestano bene ad essere utilizzate per
rilasciare fotografie, produzioni audio-video, contenuti editoriali e
banche dati coperti da diritto d’autore [1]_, il loro utilizzo non è
adatto per le riproduzioni fedeli di beni culturali pubblici in pubblico
dominio. Come si è visto, la mera riproduzione di un’opera delle arti
visive in pubblico dominio non può essere oggetto né di diritti d’autore
né di diritti connessi che giustificherebbero il ricorso a licenze a
base autoriale come le CC. Nemmeno gli strumenti per il pubblico dominio
appaiono offrire una soluzione adeguata al panorama nazionale: se
infatti lo strumento CC0 presuppone un’originaria titolarità di diritti
(che invece è assente nelle mere riproduzioni visive in pubblico
dominio), l’etichetta PDM (*Public Domain Mark*) viceversa non sembra
essere uno strumento adeguato a rappresentare i vincoli di matrice
pubblicistica sulle riproduzioni di beni culturali pubblici in pubblico
dominio previsti dal Codice dei beni culturali [2]_.

Il ricorso a standard internazionali per il rilascio delle
digitalizzazioni del patrimonio culturale è espressamente caldeggiato
dalla Raccomandazione (UE) 2021/1970 della Commissione Europea del 10
novembre 2021, in base alla quale “gli istituti di tutela del patrimonio
culturale dovrebbero aderire agli standard e ai quadri pertinenti, come
quelli utilizzati dall'iniziativa Europeana per la condivisione di
contenuti digitali e metadati, tra cui il modello di dati Europeana,
*RightsStatements.org* e il quadro di pubblicazione di Europeana, al
fine di conseguire l'interoperabilità a livello europeo”.

Le dodici dichiarazioni sui diritti fornite dal consorzio
*RightsStatements.org*, interoperabili e standardizzate a livello
internazionale, mettono a disposizione degli istituti di conservazione
del patrimonio culturale uno strumento pensato per comunicare al
pubblico l’eventuale sussistenza di diritti di riproduzione sugli
oggetti digitalizzati [3]_. Le dichiarazioni di diritti sono state
progettate tenendo conto sia degli utenti umani che delle macchine
(attraverso i motori di ricerca) facendo uso della tecnologia del web
semantico. Esse offrono una soluzione agli istituti culturali che non
possono applicare licenze Creative Commons perché non hanno il permesso
del titolare dei diritti, oppure perché le risorse digitali, pur in
pubblico dominio, sono soggette a restrizioni di natura estranea
all’ambito del diritto d’autore che, come nel caso del Codice dei beni
culturali, ne limitano il riutilizzo. È importante sottolineare che
queste “dichiarazioni” (*statements*) non sono licenze, bensì si trovano
associate a queste ultime intervenendo per chiarire quali sono i
principali effetti di licenze o di strumenti che non risultano
standardizzati a livello internazionale.

In particolare la dichiarazione “NoC-OKLR: No Copyright-Other Known
Legal Restrictions” (“NO COPYRIGHT-ALTRE RESTRIZIONI LEGALI NOTE”) [4]_
è l’unica compatibile con le norme di tutela italiane. Tale
dichiarazione sta infatti a indicare che l’uso dell’immagine non è
limitato dal diritto d'autore e/o dai diritti connessi ma da altre norme
nazionali, come appunto il Codice dei beni culturali, che impongono
restrizioni all'uso dell’oggetto digitale.

A tale dichiarazione si dovranno associare le specifiche condizioni di
pubblicazione delle riproduzioni di beni culturali in pubblico dominio
di proprietà statale, utile per rendere immediatamente comprensibili al
pubblico i termini di riutilizzo delle immagini in base a standard
condivisi a livello ministeriale; tali condizioni sono esplicitate in
una specifica “etichetta” contenente le condizioni d’uso per le
riproduzioni di beni culturali come di seguito illustrato:

**Beni Culturali Standard (BCS)**

Questa etichetta non è una “licenza” bensì si limita a sintetizzare il
contenuto delle norme vigenti in materia di riproduzione di beni
culturali pubblici, definendone i termini d’uso legittimo.

L’associazione di questa etichetta alla riproduzione di un bene
culturale statale in pubblico dominio a livello di metadati esterni e
interni indicherà che la divulgazione del contenuto è libera per fini
diversi dal lucro, ovvero, “per finalità di studio, ricerca, libera
manifestazione del pensiero o espressione creativa, promozione della
conoscenza del patrimonio culturale” ai sensi dell’art. 108, comma
3- *bis* del Codice dei beni culturali e, in particolare, nella
dettagliata casistica di utilizzi gratuiti che figurano nel presente
documento (cfr. par. 3.2). Qualsiasi utilizzo commerciale della
riproduzione contrassegnata da questa sigla dovrà di conseguenza essere
preventivamente autorizzato dall’ente proprietario del bene culturale e
potrà essere soggetto alla corresponsione di un corrispettivo economico
da parte dell’utente. Chi riutilizza il contenuto contrassegnato
dall’etichetta BCS è infine invitato a riportare correttamente la
provenienza del bene, indicando l’istituto culturale che conserva il
bene medesimo e, possibilmente, anche l’autore/titolo dell’opera o la
segnatura archivistica del documento, così come indicato nei metadati
che corredano l’oggetto digitale.

La qualifica di “standard” propria di questa etichetta si giustifica
alla luce degli standard definiti nel presente documento. Di conseguenza
gli Istituti che sceglieranno di introdurre eccezioni ai principi
generali qui espressi, incluso quello della gratuità per gli usi
editoriali (cfr. par. 3.2, U2) non potranno ricorrere a questo tipo di
etichetta.

.. [1] Può essere utile, a titolo esemplificativo, citare l’opera di
   digitalizzazione dell’archivio fotografico di Paolo Monti intrapresa
   dalla biblioteca della Fondazione BEIC di Milano. Dopo la morte del
   fotografo, nel 1982, l’istituto ha acquisito la proprietà dell’intero
   fondo fotografico e dei relativi diritti di sfruttamento economico
   (che scadranno nel 2052) scegliendo di rendere disponibili in rete le
   riproduzioni digitali delle fotografie attraverso licenze CC BY-SA
   (https://www.beic.it/it/articoli/fondo-paolo-monti).

.. [2] PDM (Public Domain Mark) è uno strumento legale messo a disposizione
   da Creative Commons per contrassegnare le opere in pubblico dominio.
   In numerosi istituti culturali in tutto il mondo questa tipologia di
   etichetta individua risorse culturali digitali, e per questo, rese
   liberamente riutilizzabili per qualsiasi finalità. Il ricorso in
   Italia a questo tipo di etichetta, stante le limitazioni espresse dal
   Codice dei beni culturali, rischierebbe di ingenerare confusione di
   fronte al pubblico internazionale circa le corrette possibilità di
   riutilizzo delle immagini in pubblico dominio.

.. [3] https://rightsstatements.org/page/1.0/?language=it

.. [4] “L'uso di questo oggetto non è limitato dal diritto d'autore e/o dai
   diritti connessi. In una o più giurisdizioni è noto che leggi diverse
   dal diritto d'autore impongono restrizioni all'uso di questo oggetto.
   Si prega di fare riferimento all'organizzazione che ha messo
   l'oggetto a disposizione per maggiori informazioni”
   (https://rightsstatements.org/page/NoC-OKLR/1.0/?language=it).
