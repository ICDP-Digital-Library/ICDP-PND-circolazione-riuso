Cosa sono le licenze
====================

Qualsiasi progetto di digitalizzazione deve porsi anche l’obiettivo di
mettere al corrente l’utenza delle effettive possibilità di riutilizzo
delle risorse digitali. Assume quindi notevole importanza la definizione
dei termini d’uso delle immagini che faccia riferimento alla disciplina
del diritto d’autore e/o del Codice dei beni culturali e
l’identificazione di una licenza d’uso, la quale si può definire come un
contratto tramite il quale il titolare dei diritti (il licenziante)
seleziona preventivamente quali diritti riservare a sé e quali,
eventualmente, cedere in godimento a terzi (i licenziatari).

Le licenze più note a livello internazionale sono le Creative Commons
(CC) [1]_, proposte nel 2002 da Lawrence Lessig, d’uso ormai sempre più
comune nell’editoria, nel mercato audiovisivo e nelle pratiche di
digitalizzazione delle collezioni museali in tutto il mondo; tali
licenze favoriscono una gestione più flessibile e intuitiva dei diritti
d’autore gravanti sulle opere rilasciate in rete mediante il ricorso a
loghi internazionalmente riconosciuti e a metadati *machine-readable*
(leggibili dalle macchine) in grado di rendere immediatamente
comprensibili all’utenza i termini di utilizzo dell’opera. Lo strumento
della licenza ha dunque il pregio di permettere all’autore dell’opera, o
comunque al titolare dei diritti di sfruttamento economici, una gestione
più agile ed equilibrata dei propri diritti favorendo al tempo stesso un
uso più responsabile e consapevole delle risorse digitali da parte del
pubblico. Le licenze CC si basano sul concetto di “*some rights
reserved*” (alcuni diritti riservati) in opposizione alla formula
tradizionale “*all rights reserved*” (tutti i diritti riservati).
Quest’ultima dovrà essere in ogni caso evitata nei termini d’uso dei
siti web istituzionali in caso di pubblicazione di risorse digitali
creative sulle quali la pubblica amministrazione detenga la titolarità
dei diritti d’autore (testi, immagini e banche dati) per privilegiare
invece l’adozione di licenze più flessibili come appunto le CC. A
maggior ragione la medesima espressione (”tutti i diritti riservati”)
dovrà essere esclusa in presenza di semplici dati o riproduzioni
digitali in pubblico dominio.

Le licenze CC sono complessivamente sei e derivano dalla combinazione
dei seguenti quattro attributi:

-  Attribuzione/*Attribution* (**BY**): l’utente è tenuto ad
   attribuire la paternità dell’opera nel modo indicato dall’autore
   stesso;

-  Non opere derivate/*No Derivatives* (**ND**): l’opera non può
   essere alterata o modificata dall’utente in nessun modo, né
   utilizzata per crearne una simile. È alternativa alla SA;

-  Non commerciale/*Non Commercial* (**NC**): l’opera non può essere
   sfruttata dall’utente per fini commerciali;

-  Condividi allo stesso modo/*Share Alike* (**SA**): l’opera può
   essere modificata e può circolare solo per il tramite di una licenza
   equivalente a quella originaria. È alternativa alla ND.

Oltre alle sei licenze autoriali, Creative Commons mette a disposizione
altri due strumenti specificatamente riservati alle opere in pubblico
dominio: l’etichetta **PDM** (*Public Domain Mark*) e il dispositivo
**CC0**. PDM è propriamente un'etichetta, non una licenza, concepita per
comunicare che l'opera risulta priva di restrizioni sul piano del
diritto d’autore note a livello internazionale. Il dispositivo CC0 è
invece uno strumento, dotato di valore legale (a differenza di PDM), che
permette all’autore di rinunciare a ogni diritto sulle opere prodotte,
compreso quello di attribuzione espressa (BY). In questo modo l’opera
entra nel pubblico dominio non già in seguito alla scadenza dei termini
di protezione, bensì per scelta volontaria del suo autore.

.. [1] https://creativecommons.it/chapterIT/
