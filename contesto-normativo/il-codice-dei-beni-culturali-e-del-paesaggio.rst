2.1 Il Codice dei beni culturali e del paesaggio
================================================

Il Codice dei beni culturali è stato oggetto, nel 2014 e nel 2017, di
importanti modifiche al testo dell’art. 108 disciplinante le
riproduzioni di beni culturali pubblici. La legge 29 luglio 2014, n.
106, mediante l’innesto del comma 3-\*bis* sull’art. 108 [3]_ , ha reso
libera (cioè gratuita ed esente da autorizzazione) non solo l’esecuzione
di riproduzioni di beni culturali, ma anche la divulgazione - e quindi
il riuso - delle medesime riproduzioni per finalità diverse dal lucro.
Tre anni più tardi la legge 4 agosto 2017, n. 124 è nuovamente
intervenuta sul Codice dei beni culturali in un duplice senso: da un
lato ha esteso il regime di liberalizzazione ai beni archivistici e
librari, in precedenza esclusi, nel rispetto delle norme a tutela della
riservatezza, del diritto d’autore e dell’integrità del bene stesso,
dall’altro ha rimosso il limite del ‘lucro indiretto’ alla libera
divulgazione di immagini di beni culturali pubblici nel dispositivo
dell’art. 108, comma 3-\ *bis*\  [4]_.

La riforma del 2017 è stata recepita dalle circolari n. 33 e n. 39 della
Direzione generale Archivi e dalla circolare n. 14 della Direzione
generale Biblioteche e Istituti Culturali, le quali hanno introdotto la
gratuità e la procedura di comunicazione in luogo della richiesta di
autorizzazione per la pubblicazione di immagini in periodici e
monografie scientifiche di tiratura inferiore alle 2000 copie e con un
prezzo di copertina inferiore a 70 o 77 euro [5]_. Questa importante
misura di semplificazione ha interessato, tuttavia, esclusivamente la
realtà di archivi e biblioteche, in assenza di analoga regolamentazione
in ambito museale; circostanza, quest’ultima, che ha determinato una
situazione di forte disomogeneità nell’ambito degli istituti
ministeriali.

Consideriamo inoltre che le modifiche più recenti appena richiamate, si
sono andate a sovrapporre a decreti ministeriali che in parte derivano
dalla semi-abrogata legge 14 gennaio 1993, n. 4 (cd. legge Ronchey): ci
si riferisce in particolare al decreto ministeriale 8 aprile 1994, il
quale, nonostante sia stato pensato in origine per regolamentare
procedure evidentemente “analogiche”, è più volte richiamato nei
regolamenti di riproduzione degli istituti, condizionando ancora, a
distanza di quasi trent’anni dalla sua emanazione, le prassi quotidiane
di musei, archivi e biblioteche: la citata soglia dei 70 euro e delle
2000 copie deriva infatti direttamente da questo tariffario, ne è anzi
l’esatta traduzione dalle lire in euro [6]_. Più in generale, a fronte
di un Codice dei beni culturali che negli ultimi anni ha comunque
provato ad aggiornarsi, il quadro normativo e, soprattutto,
regolamentare sembra a tratti manifestare notevoli anacronismi: basti
pensare al riferimento ai “calchi” in un mondo che ormai fa esperienza
quotidiana di modelli 3D e dei cosiddetti “gemelli digitali”, oppure al
noleggio o alla vendita di fotografie o diapositive presente nel decreto
ministeriale 8 aprile 1994 oggi sostituite da una fruizione
completamente digitale.

Tutto ciò è utile a comprendere quanto sia opportuno un intervento che
non si limiti ad aggiornare i tariffari, ma che si prefigga piuttosto
l’obiettivo di riorganizzare organicamente la regolamentazione relativa
alle modalità di acquisizione e riuso delle immagini in ambiente
digitale per far fronte ai nuovi bisogni della società che la tecnologia
ha fatto emergere.

.. [3] “Sono in ogni caso libere le seguenti attività, svolte senza scopo
   di lucro, per finalità di studio, ricerca, libera manifestazione del
   pensiero o espressione creativa, promozione della conoscenza del
   patrimonio culturale: 1) la riproduzione di beni culturali diversi
   dai beni bibliografici e archivistici attuata con modalità che non
   comportino alcun contatto fisico con il bene, né l’esposizione dello
   stesso a sorgenti luminose, né , all’interno degli istituti della
   cultura, l’uso di stativi o treppiedi; 2) la divulgazione con
   qualsiasi mezzo delle immagini di beni culturali, legittimamente
   acquisite, in modo da non poter essere ulteriormente riprodotte a
   scopo di lucro, neanche indiretto”.

   Il testo dell’art. 108, comma 3-\ \ *bis* prevedeva in origine, prima
   delle modifiche operate dalla L. 124/2017, l’esclusione dei beni
   archivistici e librari dal regime di liberalizzazione e ulteriori
   restrizioni che limitavano la diffusione delle riproduzioni di beni
   culturali anche per finalità di “lucro indiretto”.

.. [4] L’art. 108, comma 3-\ \ *bis* oggi vigente, che rappresenta l’esito
   delle modifiche introdotte dalla L. 124/2017 sul testo precedente
   (cfr. nota precedente), recita infatti: “Sono in ogni caso libere le
   seguenti attività, svolte senza scopo di lucro, per finalità di
   studio, ricerca, libera manifestazione del pensiero o espressione
   creativa, promozione della conoscenza del patrimonio culturale: 1) la
   riproduzione di beni culturali diversi dai beni archivistici
   sottoposti a restrizioni di consultabilità ai sensi del capo III del
   presente titolo, attuata nel rispetto delle disposizioni che tutelano
   il diritto di autore e con modalità che non comportino alcun contatto
   fisico con il bene, né l'esposizione dello stesso a sorgenti
   luminose, né, all'interno degli istituti della cultura, l'uso di
   stativi o treppiedi; 2) la divulgazione con qualsiasi mezzo delle
   immagini di beni culturali, legittimamente acquisite, in modo da non
   poter essere ulteriormente riprodotte a scopo di lucro”.

.. [5] Le soglie di 70 e 77 euro sono riportate, rispettivamente, nella
   circolare n. 33/2017 della Direzione generale Archivi e nella
   circolare 14/2017 della Direzione generale Biblioteche. Ciò determina
   un parziale disallineamento tra la regolamentazione degli archivi e
   delle biblioteche.

.. [6] La gratuità stabilità dal decreto ministeriale 8 aprile 1994 era
   infatti prevista per libri con tiratura inferiore alle 2.000 copie e
   aventi un prezzo di copertina inferiore a 150.000 lire e per i
   periodici di natura scientifica.
