La direttiva 2019/1024 (PSI) e il d.lgs. 200/2021 di recepimento [1]_
=====================================================================

La direttiva 2019/1024 sul riuso dei dati prodotti dalla pubblica
amministrazione (*Public Sector Information*) fornisce riferimenti che
non possono essere ignorati nel trattare il tema della riproduzione del
bene culturale pubblico, il quale si qualifica come dato pubblico a
tutti gli effetti. Si tratta della terza direttiva PSI in ordine di
tempo: la direttiva del 2013, rispetto alla prima del 2003, aveva
incluso per la prima volta nel proprio ambito di applicazione i dati
detenuti da musei, archivi e biblioteche, anche se di fatto rimase in
buona parte priva di effetti su questi istituti per la mancata
emanazione del decreto ministeriale che avrebbe dovuto definire i
criteri di tariffazione legati al riuso dei dati detenuti dagli istituti
di conservazione.

Il principio generale della direttiva è quello di favorire al massimo il
riutilizzo dei dati della pubblica amministrazione, a eccezione dei dati
esclusi dal diritto di accesso ai sensi di specifiche norme nazionali e
nel rispetto della normativa sulla protezione dei dati personali. Tale
principio muove dalla convinzione, ribadita di recente dalla
raccomandazione (UE) 2021/1970 della Commissione Europea del 10 novembre
2021, che il libero riutilizzo dei dati, anche per fini commerciali,
possa essere un potente moltiplicatore di ricchezza e un *asset*
strategico per lo sviluppo sociale, culturale ed economico dei Paesi
membri. In una fase di forte crescita dei settori che si occupano
dell’elaborazione di dati disaggregati per lo sviluppo di nuovi servizi
digitali, tanto maggiore è la qualità e quantità degli *Open Data* messi
a disposizione dalle pubbliche amministrazioni, quanto maggiori saranno
le probabilità che i dati vengano riutilizzati nella creazione di
servizi innovativi contribuendo al benessere della società.

Per tali ragioni già la direttiva del 2013 prescriveva per le
amministrazioni l’obbligo - e non più la mera facoltà - di rendere
riutilizzabili per fini commerciali o non commerciali i dati in loro
possesso, ove possibile per via elettronica e in formati aperti,
leggibili meccanicamente, accessibili, reperibili e riutilizzabili,
insieme ai rispettivi metadati. La regola è la gratuità del dato, anche
se può essere prevista una tariffa limitata al recupero dei costi
cosiddetti “marginali”, identificabili con quelli sostenuti
dall’amministrazione per la riproduzione, fornitura e diffusione dei
dati.

La direttiva introduce tuttavia un’eccezione per i dati detenuti da
musei, archivi e biblioteche, i quali possono richiedere il pagamento di
tariffe superiori ai costi marginali al fine di poter acquisire un
congruo utile sull’investimento pubblico richiesto per finanziare le
attività di digitalizzazione, pur rimanendo liberi di non richiederne
affatto [2]_. Gli Stati membri hanno perciò la facoltà di normare la
tariffazione in ordine alla cessione e/o il riutilizzo dei dati degli
istituti di tutela.

Il decreto legislativo 18 novembre 2021, n. 200 che recepisce la più
recente direttiva PSI andando a modificare il decreto legislativo 24
gennaio 2006, n. 36, presenta alcuni elementi di novità su cui è bene
soffermarsi: mentre il decreto legislativo 18 maggio 2015, n. 102, che
recepiva la precedente direttiva PSI, vincolava esplicitamente qualsiasi
forma di riutilizzo commerciale dei dati di musei, archivi e biblioteche
al pagamento di tariffe [3]_, il decreto attuale di recepimento si
limita invece a stabilire come mera eventualità l’imposizione di costi
aggiuntivi, con un rinvio espresso alla disciplina sulle riproduzioni
presente nel Codice dei beni culturali [4]_. Ciò, come si vedrà, ha
importanti riflessi sul piano delle licenze di rilascio delle immagini
in rete da parte degli istituti culturali pubblici (cfr. cap. 4; 5).

Alla data di emanazione delle presenti Linee guida, sono in corso di
redazione da parte di AgID le nuove *Linee Guida recanti regole tecniche
per l’attuazione del decreto legislativo 24 gennaio 2006, n. 36 e s.m.i.
relativo all’apertura dei dati e al riutilizzo dell’informazione del
settore pubblico* [5]_. Nella redazione del documento AgID recepisce i
contenuti delle *Linee Guida per la valorizzazione del patrimonio
informativo pubblico*, il cui ultimo aggiornamento risale al 2017 in
quanto non più previste dal CAD, mantenendo le indicazioni pertinenti e
ancora valide.

.. [1] D.lgs. 200/2021 - Attuazione della direttiva (UE) 2019/1024 del
   Parlamento europeo e del Consiglio, del 20 giugno 2019, relativa
   all'apertura dei dati e al riutilizzo dell'informazione del settore
   pubblico.

.. [2] “I limiti massimi per i corrispettivi di cui alla presente direttiva
   non pregiudicano il diritto degli Stati membri di imporre costi
   inferiori o di non imporne affatto” (Direttiva 2019/1024,
   considerando 39).

.. [3] “La Direttiva 2013/37/UE è stata recepita in Italia con il d.lgs.
   102/2015, che ha aggiornato il d.lgs. 36/2006 di recepimento della
   prima Direttiva PSI del 2003. L'Italia ha così accolto il principio
   tariffario della normativa europea, precisando che musei, archivi e
   biblioteche di appartenenza pubblica, laddove chiedano un
   corrispettivo per mettere a diposizione del pubblico i propri dati,
   non sono tenuti a limitare l'importo di tale corrispettivo ai costi
   effettivi sostenuti. I criteri tariffari sono fissati con un decreto
   del Mibac, che a oggi, però, non è ancora stato adottato” (L. Casini,
   `Riprodurre il patrimonio culturale? I “pieni” e i “vuoti
   normativi <http://www.aedon.mulino.it/archivio/2018/3/casini.htm>`__,
   in *Aedon*, 3, 2018).

.. [4] La nuova formulazione del’art. 1 comma 2 del d.lgs. n. 36/2006,
   chiarisce che sono inclusi nell’ambito di applicazione della norma i
   documenti i cui diritti di proprietà intellettuale sono detenuti da
   biblioteche, comprese le biblioteche universitarie, i musei e gli
   archivi, qualora il riutilizzo di questi ultimi documenti sia
   autorizzato in conformità alle disposizioni di cui alla Parte II,
   Titolo II, Capo I (art. 107 e 108) e Capo III, del `decreto
   legislativo 22 gennaio 2004, n.
   42 <https://www.normattiva.it/uri-res/N2Ls?urn:nir:stato:decreto.legislativo:2004-01-22;42>`__.
   Inoltre all’ 7 rispetto alla precedente - e ben più restrittiva -
   formulazione introdotta dal d.lgs. 102/2015 di ricezione della
   direttiva 2013/37/UE, fa salva la facoltà per gli istituti di tutela
   di non richiedere alcun corrispettivo sul riuso delle riproduzioni
   (come nel caso delle policy di *Open Access* citate nel cap. 4), pur
   ammettendo la possibilità di generare utili mediante l’imposizione di
   corrispettivi. Questi ultimi, pertanto, possono essere messi in
   relazione a forme di riutilizzo commerciale già normate dall’art. 108
   del Codice dei beni culturali ma anche, eventualmente, alla semplice
   acquisizione di riproduzioni digitali pubblicate nei siti web degli
   istituti (cfr. par. 3.1, A8).

.. [5] Le Linee guida, redatte da AgID in ottemperanza all’art. 13 del
   d.lgs. 36/2006, alla data attuale in consultazione pubblica, sono
   disponibili all’indirizzo
   https://docs.italia.it/AgID/documenti-in-consultazione/lg-opendata-docs.36/2006,
   alla data attuale in consultazione pubblica, sono disponibili
   all’indirizzo
   https://docs.italia.it/AgID/documenti-in-consultazione/lg-opendata-docs.
