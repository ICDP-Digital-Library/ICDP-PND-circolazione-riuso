.. _direttiva_2019_790:

La direttiva 2019/790 (Copyright) e il d.lgs. 177/2021 di recepimento [12]_
==========================================================================

Obiettivo di fondo della direttiva europea 2019/790 sul diritto d'autore
e sui diritti connessi nel mercato unico digitale è quello di
modernizzare il quadro giuridico dell'Unione in materia di diritto
d'autore e di adattarlo all'ambiente digitale contemporaneo assicurando,
al tempo stesso, un elevato livello di protezione dei diritti autoriali.

Le modifiche alla LdA introdotte dalla direttiva europea prevedono
importanti misure a favore degli istituti di tutela del patrimonio
culturale (musei, archivi e biblioteche) [13]_ che possono essere
riassunte come segue:

-  Eccezioni a favore della didattica e della ricerca. Il nuovo
   articolo 70- *bis*, introdotto nella LdA, prevede l'allargamento del
   perimetro dell'attuale eccezione per il riassunto, la citazione, la
   riproduzione, la traduzione, l’adattamento e la comunicazione al
   pubblico di opere per fini d'insegnamento anche nel caso in cui le
   suddette attività, e sempre per finalità didattiche, vengano
   effettuate con mezzi digitali. Inoltre, l'art. 70- *ter*, nei commi
   da 1 a 8, consente agli istituti di tutela del patrimonio culturale e
   agli organismi di ricerca, le attività di estrazione di parti di
   testo, dati e metadati (cd. *text and data mining* o TDM) di opere e
   altri materiali protetti, contenuti in reti o banche dati a cui tali
   soggetti abbiano accesso, per scopi di ricerca scientifica. Al tempo
   stesso devono essere predisposte misure atte a garantire la sicurezza
   delle operazioni di memorizzazione e conservazione delle copie di
   opere su cui viene effettuato il TDM e che vengono ospitate su reti e
   banche dati; tali misure saranno definite sulla base di accordi tra
   le associazioni dei titolari dei diritti, gli organismi di ricerca e
   gli istituti del patrimonio culturale (comma 6). Gli istituti di
   tutela debbono pertanto garantire tali possibilità;

-  Eccezione a favore della conservazione. Il nuovo comma 2- *bis*
   dell’art. 68 introduce nella LdA l’eccezione obbligatoria prevista
   dall’articolo 6 della direttiva, che consente agli istituti di tutela
   del patrimonio culturale di riprodurre e realizzare copie di opere
   protette, presenti permanentemente nelle loro raccolte, per finalità
   di conservazione, in qualsiasi formato e supporto nella misura
   necessaria alla conservazione;

-  Misure per facilitare la pubblicazione in rete delle opere fuori
   commercio. La norma definisce le modalità secondo cui gli istituti di
   tutela del patrimonio culturale sono tenuti preventivamente a
   verificare la disponibilità effettiva nei canali commerciali abituali
   dell’opera o di altri materiali. La valutazione risponde a
   ragionevoli sforzi, a principi di buona fede e correttezza
   professionale, mediante la consultazione delle fonti d’informazione
   appropriate. L’istituto di tutela del patrimonio culturale, una volta
   accertato che l’opera o altri materiali della propria raccolta sono
   fuori commercio, richiede all’organismo di gestione collettiva,
   rappresentativo dei titolari dei diritti per tipologia di opera o di
   diritti oggetto della licenza, il rilascio di una licenza non
   esclusiva a fini non commerciali per la riproduzione, distribuzione,
   comunicazione al pubblico o messa a disposizione del pubblico
   dell’opera o di altri materiali, eventualmente concordando l’ambito
   di applicazione territoriale della licenza. In ogni caso, per essere
   definite fuori commercio, tali opere non devono essere più
   disponibili nei canali commerciali da almeno dieci anni. Si demanda a
   un decreto del Ministro della cultura, adottato a seguito di
   consultazione con i titolari dei diritti, gli organismi di gestione
   collettiva e gli istituti di tutela del patrimonio culturale,
   l’individuazione di ulteriori requisiti specifici della definizione
   delle opere fuori commercio (art. 102- *undecies*, comma 1).

-  Opere delle arti visive in pubblico dominio. Nell’art.
   32- *quater* della LdA si trova ora trasposto il principio
   introdotto dall’art. 14 della direttiva, il quale dispone che le
   riproduzioni fedeli di opere delle arti visive in pubblico dominio
   non siano più soggette al diritto d’autore o diritti connessi - salvo
   che non costituiscano esse stesse un’opera originale - al fine di
   favorire la massima diffusione, anche transfrontaliera, delle
   immagini di opere d'arte. Ne deriva che le riproduzioni fedeli di
   opere delle arti visive non più protette da diritto d’autore a loro
   volta non possono essere oggetto di tutela dal punto di vista del
   diritto d’autore. In altri termini, la mera riproduzione di un'opera
   in pubblico dominio può essere liberamente utilizzata senza
   possibilità che su di essa possano essere apposti diritti connessi;
   sono fatte salve le disposizioni del Codice dei beni culturali che in
   ogni caso operano entro un ambito diverso dal diritto d’autore. Per
   l'Italia si tratta di una novità non trascurabile perché gli istituti
   culturali pubblici nell’adottare licenze Creative Commons (cfr. par.
   :ref:`cosa_sono_le_licenze`; :ref:`licenze_e_termini_d_uso`) hanno fatto leva, talvolta inconsapevolmente, sui diritti
   connessi delle riproduzioni fotografiche, sovrapponendo di fatto la
   disciplina del diritto d’autore alla disciplina del Codice dei beni
   culturali, espressamente fatta salva nel dispositivo dell’art.
   32- *quater* della LdA.

In ambito ministeriale, la competenza in materia di diritto d’autore e
di opere fuori commercio è affidata alla Direzione generale Biblioteche
e diritto d’autore alla cui disposizioni specifiche si rimanda per ogni
ulteriore approfondimento in merito [14]_.

.. [12] D.lgs. 177/2021 - Attuazione della direttiva (UE) 2019/790 del
   Parlamento europeo e del Consiglio, del 17 aprile 2019, sul diritto
   d’autore e sui diritti connessi nel mercato unico digitale e che
   modifica le direttive 96/9/CE e 2001/29/CE.

.. [13] Per “istituti di tutela del patrimonio culturale“ la LdA, alla luce
   delle ultime novelle, intende le biblioteche, i musei, gli archivi,
   purché aperti al pubblico o accessibili al pubblico (art.
   70- *ter*, comma 3). Pare opportuno intendere estensivamente la
   definizione di istituto di tutela includendo, oltre a musei, archivi
   e biblioteche, anche tutti gli istituti ministeriali che conservano
   patrimonio culturale (nello specifico le Soprintendenze e gli
   Istituti centrali).

.. [14] https://www.librari.beniculturali.it/it/diritto-dautore/.
