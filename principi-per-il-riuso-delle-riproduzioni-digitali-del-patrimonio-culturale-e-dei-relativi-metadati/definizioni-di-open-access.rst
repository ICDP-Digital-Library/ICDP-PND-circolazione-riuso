Definizioni di *Open Access*
============================

Il riuso del patrimonio informativo pubblico trova il suo fondamento nel
principio dell’accesso aperto alla cultura. Per *Open Access* o “accesso
aperto” si intende l’accesso libero e senza barriere al sapere
scientifico, come dichiara nel 2002 la *Budapest Open Access
Initiative*, i cui principi sono stati in seguito riaffermati dalla
*Berlin Declaration on open access to knowledge in the Sciences and
Humanities* [1]_. Accanto alle istanze di “accesso aperto” ai prodotti
della ricerca, si sviluppa progressivamente negli anni il principio di
“dato aperto” con l’obiettivo di massimizzare il valore dei contenuti
culturali prodotti in ambito pubblico. Una definizione di dato o
contenuto "aperto" è fornita inoltre dalla *Open Knowledge
Foundation* [2]_: "Un dato o contenuto è aperto se qualcuno è libero
di usarlo, riutilizzarlo e ridistribuirlo - soggetto solo, al massimo,
al requisito di attribuire e/o condividere allo stesso modo”.

Analoghi principi si possono rintracciare anche nella citata direttiva
europea 2019/1024 (PSI), che dalla sua prima formulazione del 2003 sino
alla più recente versione del 2019, ha con costanza affermato che la
possibilità di riutilizzare i documenti detenuti da un ente pubblico,
anche per fini commerciali, crea un valore aggiunto non solo per gli
utenti finali - e la società in generale - ma in molti casi anche per lo
stesso ente pubblico grazie alla promozione della trasparenza e al
ritorno di informazione fornito da chi riutilizza dati e contenuti,
permettendo agli enti pubblici di migliorare la qualità del loro
patrimonio di conoscenza (cfr. par. 2.2).

È inoltre lo stesso Codice dell’Amministrazione Digitale [3]_ a
enunciare il principio dell’*open by default*, in base al quale, in
mancanza di ulteriori specifiche di utilizzo, i dati pubblicati in rete
dalla pubblica amministrazione sono da considerarsi “aperti” *by
default* (art. 52, comma 2), vale a dire “disponibili con una licenza o
una previsione normativa che ne permetta l’utilizzo da parte di
chiunque, anche per finalità commerciali, in formato disaggregato” (art.
1) [4]_.

I principi cardine che inoltre devono essere adottati affinché si possa
effettivamente parlare di *Open Access* sono i seguenti:

-  Disponibilità e accesso: le riproduzioni, e i metadati connessi,
   devono essere disponibili online nel loro complesso, in un formato
   aperto e modificabile, accessibili anche dalle macchine;

-  Riutilizzo e ridistribuzione: le riproduzioni e i metadati connessi
   devono essere forniti a condizioni tali da permetterne il riutilizzo
   e la ridistribuzione, dando la possibilità di combinarli con altre
   basi di dati;

-  Partecipazione universale: tutti devono essere in grado di usare,
   riutilizzare e ridistribuire i dati. Non devono essere poste
   discriminazioni di ambiti di iniziativa in riferimento a soggetti o
   gruppi.

La medesima impostazione si ritrova nella ormai nota definizione dei
cosiddetti “principi FAIR”, secondo cui i contenuti della ricerca
debbono essere rintracciabili (*Findable*), accessibili (*Accessible*),
interoperabili (*Interoperable*) e riutilizzabili (*Re-usable*) [5]_,
come peraltro è stato espressamente richiesto dalla citata
raccomandazione (UE) 2021/1970 della Commissione Europea [6]_.

Per le finalità dell’*Open Access* risulta infatti indispensabile
garantire l‘accesso a risorse digitali di qualità, facilmente
accessibili e pubblicate in formato aperto, e quindi modificabile,
accompagnate da licenze e termini d’uso chiari e trasparenti. Questo
facilita lo svilupparsi di forme di co-creazione e di crowdsourcing
(inteso come sviluppo collettivo di un progetto) a partire dai contenuti
resi disponibili online, e in generale di tutte quelle attività (come
laboratori, concorsi di idee, forme di co-curatela, ecc.) che possono
facilitare l’interazione tra il luogo della cultura e il suo pubblico.

Infine è opportuno sottolineare come, di per sé, l’adozione di una
licenza d’uso aperta rappresenti solo uno dei tasselli che compongono il
processo di apertura dei dati: affinché una risorsa digitale possa
essere considerata effettivamente riutilizzabile per gli usi consentiti
dalla legge, deve infatti essere anche associata a metadati pubblicati
in formato aperto e liberamente leggibili anche dalle macchine;
diversamente, le possibilità di riuso rimarranno fortemente limitate e i
contenuti culturali, se fatti circolare senza il corredo informativo
essenziale, saranno inevitabilmente esposti a rischi di impoverimento
informativo e decontestualizzazione.

.. [1]
    “Ciascun contributo ad accesso aperto deve soddisfare due requisiti:
   1. L’autore(i) ed il detentore(i) dei diritti relativi a tale
   contributo garantiscono a tutti gli utilizzatori il diritto d’accesso
   gratuito, irrevocabile ed universale e l’autorizzazione a riprodurlo,
   utilizzarlo, distribuirlo, trasmetterlo e mostrarlo pubblicamente e a
   produrre e distribuire lavori da esso derivati in ogni formato
   digitale per ogni scopo responsabile, soggetto all’attribuzione
   autentica della paternità intellettuale (le pratiche della comunità
   scientifica manterranno i meccanismi in uso per imporre una corretta
   attribuzione ed un uso responsabile dei contributi resi pubblici come
   avviene attualmente), nonché il diritto di riprodurne una quantità
   limitata di copie stampate per il proprio uso personale. 2. Una
   versione completa del contributo e di tutti i materiali che lo
   corredano, inclusa una copia della autorizzazione come sopra
   indicato, in un formato elettronico secondo uno standard appropriato,
   è depositata (e dunque pubblicata) in almeno un archivio in linea che
   impieghi standard tecnici adeguati (come le definizioni degli *Open
   Archives*) e che sia supportato e mantenuto da un’istituzione
   accademica, una società scientifica, un’agenzia governativa o ogni
   altra organizzazione riconosciuta che persegua gli obiettivi
   dell’accesso aperto, della distribuzione illimitata,
   dell’interoperabilità e dell’archiviazione a lungo termine”
   (https://openaccess.mpg.de/67682/BerlinDeclaration_it.pdf).

.. [2] La Open Knowledge Foundation (https://okfn.org/) è una rete globale
   senza scopo di lucro che promuove e condivide gratuitamente
   informazioni, inclusi contenuti e dati. È stata fondata da Rufus
   Pollock il 20 maggio 2004 e lanciata il 24 maggio 2004 a Cambridge,
   nel Regno Unito. È costituita in Inghilterra e Galles come società a
   responsabilità limitata.

.. [3] Decreto legislativo 7 marzo 2005, n. 82 - Codice
   dell’amministrazione digitale.

.. [4] Per una specifica trattazione sul tema generale dei dati aperti si
   rimanda alle Linee guida per la redazione del piano di gestione dei
   dati, che contiene una Allegato di FAQ *per la pubblicazione dei dati
   aperti*.

.. [5] https://www.ncbi.nlm.nih.gov/pmc/articles/PMC4792175/.

.. [6] ”18. Gli Stati membri dovrebbero garantire che, grazie ai loro
   interventi, i dati derivanti da progetti di digitalizzazione
   finanziati con fondi pubblici diventino e restino reperibili,
   accessibili, interoperabili e riutilizzabili («principi FAIR»)
   attraverso infrastrutture digitali (compreso lo spazio di dati) per
   accelerare la condivisione dei dati”.
